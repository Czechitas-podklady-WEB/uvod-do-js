Svět programování může ze začátku působit velmi tajemně, plný zlých nástrah a neproniknutelných složitostí. Nutnost zapojovat možná trochu zaprášená zákoutí vašeho mozku může ze začátku být velká výzva. Proto společně vykročíme zvolna a krůček po krůčku. Budeme věnovat náležitou péči každému jednotlivému tématu tak, abyste do něj dokázali skutečně proniknout a nepřipadali si jako na jiné planetě. Vězte, že po chvíli se možná trochu zrezivělá mozková kolečka začnou točit lehčeji a programování vám bude přinášet velkou radost z tvoření.

## JavaScript

Jazyk JavaScript je jedním z nejdůležitějších programovacích jazyků nejen v prostředí webu, ale i v IT obecně. Každý programovací jazyk je sada nějakých pravidel, jak sestavovat textové příkazy pro počítač. Pokud chceme, aby náš počítač tyto příkazy vykonal, protřebujeme takzvaný _JavaScript engine_. To je program, který čte JavaScriptové příkazy a vykonává je.

Velkou výhodu máme do začátku v tom, že každý webový prohlížeč v sobě obsahuje JavaScript engine. Naše první JavaScriptové příkazy tak můžeme psát rovnou v prohlížeči. Stačí otevřít takzvané _Developer Tools_.
