Pro tvorbu webů budeme potřebovat několik speciálních programů, které většina profesionálů z praxe používá každý den. Tyto programy nám pomáhají psát a spouštět náš kód. Abychom se v tom všem neztratili, nejprve si povíme něco málo o operačních systémech.

## Operační systém

Každý počítač potřebuje takzvaný operační systém, například _Windows 10_. Operační systém je v podstatě jeden velký program, který spravuje váš počítač, umožňuje vám jej ovládat, spouštět programy, pracovat se soubory na disku apod. Bez operačního systému by váš počítač byl jen černá obrazovka bez života, něco jako autobus bez řidiče.

Hned takto z kraje se nám věci začínají malinko komplikovat tím, že neexistuje pouze jeden operační systém, který by všichni svorně používali. Máme minimálně tři různé možnosti: _Windows_, _Mac OS_ a _Linux_. Běžní lidé z ulice používají _Windows_, hipstři a hipsterky z kaváren používají _Mac OS_ a vousatí geekové v kostkovaných košilích používají různé varianty _Linuxu_.

Nejrozšířenější je v dnešní době systém _Windows_ od Microsoftu. Ten používá většina lidí v práci i na osobních počítačích. _Mac OS_ je operační systém dodávaný s počítači od firmy _Apple_. Nejpopulárnější je v USA, u nás se však také hojně používá. _Linux_ naopak vzešel z akademického prostředí a vyvíjejí jej lidé, kteří věří ve svobodné nakládání se softwarem. Většinou jej používají nadšenci, kteří si rádi hrají s počítači a chtějí mít věci pod kontrolou. _Linux_ se však snaží přiblížit také běžným uživatelům a vznikají proto distribuce jako _Ubuntu_, _Linux Mint_ a mnoho dalších. To jsou na ovládání velmi podobné _Windows_ i _Mac OS_ aby se přiblížili běžným uživatelům.
